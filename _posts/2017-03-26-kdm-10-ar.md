---
layout: post
type: photo
title: Klubb Din Mamma fyller 10 år - 20 maj
tags:
- news
- Solen
- The Sound of Arrows
- Maja Gödicke
- Fredrik Strage
---

<img class="news-photo" src="/assets/img/news/affisch_20_maj.png" alt="{{ page.title }}" />

## {{ page.title }}

#### ♪♬♪♩ 10-årsjubileum - Enkvällsfestival ♪♩♪♬

Det är ganska makalöst egentligen, 10 år! Vägarna har gått från Gasquen på LiU, via NH till The Crypt och sammanlagt har ett 40-tal personer drivit klubben. Mer än 150 akter stått på scen, men kanske mer makalöst är att det är tusentals personer som varit på KDMs kvällar genom åren! Vi har ställt Henrik Berggren på scenen (i skrivande stund fortfarande hans senaste spelning), vi bokade [Svenska Björnstammen](/2009/11/12/den-svenska-björnstammen/), Movits! och [Icona Pop](/2011/10/10/icona-pop-nivadj-efter-en/) tidigt i deras karriärer.

Vi har bokat stort, smått, dyrt, billigt och allt har gjorts på ideell basis i alla år. Det är med viss stolthet vi säger det, idag behövs ideella krafter mer än någonsin och vi hoppas klubben lever vidare minst 10 år till!

Nog med skryt, vi ska ju fira också. Kvällen till ära öppnar vi upp hela The Crypt! Vi ställer tre band på stora scen, vi fyller lilla scen med DJs och så låter vi Fredrik Strage avrunda kvällen bakom skivspelarna. Vi hoppas och tror ni kommer ha svinkul, låt oss fira 10 år med dunder och brak!

#### ♪♬ SOLEN ♪♩

Fattar ni galoppen? Om ni inte gör det föreslår vi att ni drar igång senaste singeln "Olof, Kära Olof" på högsta volym, så kommer ni garanterat fatta. Det stora genombrottet kom med andra skivan "Till dom som bryr sig" med sin gitarrbaserade pop på svenska med tongångar i moll. Med första singeln "Miljonär" och ovan nämnda singel visar de på fortsatt utveckling, möjligen något rakare men fortfarande med samma svärta och knivskarpa melodier. Nya skivan kom 24e mars och internet välte! KDM kan inte tänka sig en bättre 10-årspresent än att få återse Solen på sin scen!

#### ♪♬ THE SOUND OF ARROWS ♪♩

Med debutalbumet ”Voyage” förvandlade dessa småstadspojkar vår sömniga vardag till ett eskapistiskt äventyr bland rosa moln, enhörningar och analoga syntar med historier om ensamhet, vänskap och kärlek. Nu sex år senare är de återigen albumaktuella och förra veckan släpptes första singeln ”Beautiful Life” som med sitt drömpoppiga sound fick Mamma att gå i taket av upprymdhet. Den 20 maj välkomnar vi med andra ord The Sound Of Arrows som lovat att förgylla vår afton med sin ”widescreen pop” då det visuella är halva upplevelsen i The Sound of Arrows musik!

#### ♪♬ MAJA GÖDICKE ♪♩

Sommaren 2016 slog Maja igenom med dunder och brak med singeln "Blå". Hypen lät inte vänta på sig, hyllningar från bland andra Festivalrykten och Hymn avlöste varandra, men särskilt konstigt var det inte; "Blå" är en närmast perfekt poplåt. Samtidigt är "Blå" kanske inte den mest representativa låten. Övriga släpp i form av exempelvis Rokoko och de två samarbetena med Farväl till ungdomen ("En vinternatt" och nyligen släppta "Såg du röken?") visar en mer nedtonad, mörk och elektronisk ljudbild. Hennes debutskiva, en samling av låtar mellan 2005 och 2015, visar på liknande tongångar och under detta år kommer uppföljaren. Det är denna imponerande bredd som vi räknar med att Maja Gödicke tar med sig till Klubb Din Mamma och vi är ruskigt peppade över det!

#### ♪♬ FREDRIK STRAGE (DJ) ♪♩

Vad vore en bal på slottet utan Mammas absoluta älskling!? Journalisten som livar upp Nyhetsmorgon, förgyller DN med både sina konsert-, film- och musikrecensioner och fredagskrönikor och driver numera även en ”Hemma hos…”-podd. Allt han tar i blir helt enkelt till guld! Så den 20 maj intar med andra ord Linköpingssonen Fredrik Strage Mammas DJ-bås och han har bland annat utlovat stenhård electro, ocensurerad hip-hop och rivig rock! Vilken kille!

#### ♪♬ DJs ♪♩

Från Stockholm välkomnar vi italodiscoklubben Slice Me Nice som kommer att förgylla kvällen med bländvita leenden, groovy syntar och bristfälliga engelskakunskaper. Ansluter gör även alternativmusikklubben Mandelklubb, temaklubben Festfolk och popklubben John Doe. Vi är även glada att kunna presentera Klubb Din Mormor som utgörs av gamla Mammor som för kvällen gör comeback bakom skivspelarna! Givetvis kommer även KDM-crew att bjuda upp till dans! Vilka dansgolv det kommer att bli!

⚐ Lördagen den 20 maj<br />
⚐ Dörrarna öppnar kl. 20.00<br />
⚐ The Crypt<br />
⚐ Förköp: 180 kr (inte medlem)<br />
⚐ Förköp: 160 kr (medlem - säljes fysiskt via KDM)<br />
⚐ I dörren: 200/180 kr (inte medlem/medlem)<br />
⚐ 18 år<br />
⚐ Facebook: [Klubb Din Mamma fyller 10 år - 20 maj - Enkvällsfestival](https://www.facebook.com/events/344064252661931/)
